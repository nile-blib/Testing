<html>
<head>
<meta http-equiv="Content-Type" content="text/html; charset=utf-8"/>
<title>testi3</title>
<meta name="identifier" content="gc6f3926db28c81e4c33388d8f2b07835"/>
<meta name="editing_roles" content="teachers"/>
<meta name="workflow_state" content="active"/>
</head>
<body>
<p><strong>Teknologinen singulariteetti</strong><span>&nbsp;</span>(lyh.<span>&nbsp;</span><strong>singulariteetti)</strong><span>&nbsp;</span>tarkoittaa<span>&nbsp;</span><a title="Tulevaisuudentutkimus" href="https://fi.wikipedia.org/wiki/Tulevaisuudentutkimus">tulevaisuudentutkimuksessa</a><span>&nbsp;</span>hypoteesiä, jossa tietyssä pisteessä tulevaisuudessa ihmiskunnan teknologinen kehitys kiihtyy niin nopeasti ja hallitsemattomasti, että siitä seuraa täysin edeltä arvaamattomia ja peruuttamattomia muutoksia kaikkiin ihmiskunnan perusrakenteisiin. Ilmiön nimitys on<span>&nbsp;</span><a class="mw-disambig" title="Analogia" href="https://fi.wikipedia.org/wiki/Analogia">analogia</a>, joka viittaa<span>&nbsp;</span><a class="mw-disambig" title="Moderni fysiikka" href="https://fi.wikipedia.org/wiki/Moderni_fysiikka">modernin fysiikan</a><span>&nbsp;</span>sääntöjen kaatumiseen lähellä<span>&nbsp;</span><a title="Musta aukko" href="https://fi.wikipedia.org/wiki/Musta_aukko">mustan aukon</a><span>&nbsp;</span><a title="Singulariteetti" href="https://fi.wikipedia.org/wiki/Singulariteetti">singulariteettia</a>.<sup id="cite_ref-Nimetön-rG20-1_1-0" class="reference"><a href="https://fi.wikipedia.org/wiki/Teknologinen_singulariteetti#cite_note-Nimet%C3%B6n-rG20-1-1">[1]</a></sup></p>
<p>Singulariteettihypoteesin suosituimmassa mallissa syntyy ihmistä korkeampi<span>&nbsp;</span><a title="Älykkyys" href="https://fi.wikipedia.org/wiki/%C3%84lykkyys">älykkyys</a><span>&nbsp;</span>(tehostettu ihmisäly tai<span>&nbsp;</span><a title="Tekoäly" href="https://fi.wikipedia.org/wiki/Teko%C3%A4ly">tekoäly</a>), jonka seurauksena kyseinen älykkyys voi<span>&nbsp;</span><a class="mw-redirect" title="Iteraatio" href="https://fi.wikipedia.org/wiki/Iteraatio">iteroivasti</a><span>&nbsp;</span>nostaa omaa älykkyyttään sitä mukaa mitä älykkäämmäksi se tulee.</p>
<p>Monet tutkijat, kuten<span>&nbsp;</span><a title="Stephen Hawking" href="https://fi.wikipedia.org/wiki/Stephen_Hawking">Stephen Hawking</a>, ovat ilmaisseet huolensa siitä, että keinotekoinen superälykkyys voi johtaa ihmiskunnan sukupuuttoon. Singulariteetin seurauksista ja sen mahdollisista hyödyistä tai haitoista ihmiskunnalle on keskusteltu kiivaasti.<sup id="cite_ref-2" class="reference"><a href="https://fi.wikipedia.org/wiki/Teknologinen_singulariteetti#cite_note-2">[2]</a></sup><sup id="cite_ref-3" class="reference"><a href="https://fi.wikipedia.org/wiki/Teknologinen_singulariteetti#cite_note-3">[3]</a></sup></p>
<div id="toc" class="toc" role="navigation" aria-labelledby="mw-toc-heading">
<div class="toctitle" dir="ltr" lang="fi">
<h2 id="mw-toc-heading">Sisällys</h2>
</div>
<ul>
<li class="toclevel-1 tocsection-1"><a href="https://fi.wikipedia.org/wiki/Teknologinen_singulariteetti#Historia"><span class="tocnumber">1</span><span class="toctext">Historia</span></a></li>
<li class="toclevel-1 tocsection-2"><a href="https://fi.wikipedia.org/wiki/Teknologinen_singulariteetti#Singularitarianismi"><span class="tocnumber">2</span><span class="toctext">Singularitarianismi</span></a></li>
<li class="toclevel-1 tocsection-3"><a href="https://fi.wikipedia.org/wiki/Teknologinen_singulariteetti#Ajatuksen_uskottavuus"><span class="tocnumber">3</span><span class="toctext">Ajatuksen uskottavuus</span></a></li>
<li class="toclevel-1 tocsection-4"><a href="https://fi.wikipedia.org/wiki/Teknologinen_singulariteetti#Mahdolliset_vaikutukset"><span class="tocnumber">4</span><span class="toctext">Mahdolliset vaikutukset</span></a>
<ul>
<li class="toclevel-2 tocsection-5"><a href="https://fi.wikipedia.org/wiki/Teknologinen_singulariteetti#Ep%C3%A4varmuus_ja_riskit"><span class="tocnumber">4.1</span><span class="toctext">Epävarmuus ja riskit</span></a></li>
<li class="toclevel-2 tocsection-6"><a href="https://fi.wikipedia.org/wiki/Teknologinen_singulariteetti#Uusi_vaihe_sosiobiologisessa_evoluutiossa"><span class="tocnumber">4.2</span><span class="toctext">Uusi vaihe sosiobiologisessa evoluutiossa</span></a></li>
</ul>
</li>
<li class="toclevel-1 tocsection-7"><a href="https://fi.wikipedia.org/wiki/Teknologinen_singulariteetti#Katso_my%C3%B6s"><span class="tocnumber">5</span><span class="toctext">Katso myös</span></a></li>
<li class="toclevel-1 tocsection-8"><a href="https://fi.wikipedia.org/wiki/Teknologinen_singulariteetti#L%C3%A4hteet"><span class="tocnumber">6</span><span class="toctext">Lähteet</span></a>
<ul>
<li class="toclevel-2 tocsection-9"><a href="https://fi.wikipedia.org/wiki/Teknologinen_singulariteetti#Viitteet"><span class="tocnumber">6.1</span><span class="toctext">Viitteet</span></a></li>
</ul>
</li>
<li class="toclevel-1 tocsection-10"><a href="https://fi.wikipedia.org/wiki/Teknologinen_singulariteetti#Aiheesta_muualla"><span class="tocnumber">7</span><span class="toctext">Aiheesta muualla</span></a></li>
</ul>
</div>
<h2><span id="Historia" class="mw-headline">Historia</span><span class="mw-editsection"><span class="mw-editsection-bracket">[</span><a class="mw-editsection-visualeditor" title="Muokkaa osiota Historia" href="https://fi.wikipedia.org/w/index.php?title=Teknologinen_singulariteetti&amp;veaction=edit&amp;section=1">muokkaa</a><span class="mw-editsection-divider"><span>&nbsp;</span>|<span>&nbsp;</span></span><a title="Muokkaa osiota Historia" href="https://fi.wikipedia.org/w/index.php?title=Teknologinen_singulariteetti&amp;action=edit&amp;section=1">muokkaa wikitekstiä</a><span class="mw-editsection-bracket">]</span></span></h2>
<p>Käsitteestä puhuttiin jo 1950-luvulla, alun perin "singulariteetin" konseptin kehitti<span>&nbsp;</span><a title="John von Neumann" href="https://fi.wikipedia.org/wiki/John_von_Neumann">John von Neumann</a>. Vuonna 1965<span>&nbsp;</span><a title="Irvin John Good" href="https://fi.wikipedia.org/wiki/Irvin_John_Good">I.J Good</a><span>&nbsp;</span>esitti älykkyysräjähdysmallin, jossa itseään paranteleva tekoäly luo itsestään uusia älykkäämpiä sukupolvia yhä nopeammin, mikä aiheuttaa älykkyyden "räjähdyksen", jonka tuloksena on voimakas superälykkyys joka ylittää moninkertaisesti kaiken ihmisälykkyyden.</p>
<p>Yleiseen tietoisuuteen teknologinen singulariteetti konseptina tuli vasta 1993 matemaatikko ja tieteiskirjailija<span>&nbsp;</span><a title="Vernor Vinge" href="https://fi.wikipedia.org/wiki/Vernor_Vinge">Vernor Vingen</a><span>&nbsp;</span>artikkelissa<span>&nbsp;</span><i>Coming Technological Singularity</i>. Vuonna 2005<span>&nbsp;</span><a title="Raymond Kurzweil" href="https://fi.wikipedia.org/wiki/Raymond_Kurzweil">Raymond Kurzweil</a><span>&nbsp;</span>julkaisi kirjan<span>&nbsp;</span><i>The Singularity is near: When human transcend biology</i><span>&nbsp;</span>ja on sen jälkeen ollut näkyvimpiä singulariteetista puhujia.<sup id="cite_ref-Nimetön-rG20-1_1-1" class="reference"><a href="https://fi.wikipedia.org/wiki/Teknologinen_singulariteetti#cite_note-Nimet%C3%B6n-rG20-1-1">[1]</a></sup></p>
<p>Teknologisen singulariteetin ajankohdasta on tehty useita erilaisia ennusteita, jotka vaihtelevat vuodesta 2007 (Dan Clemens 1996) vuoteen 2017 (<a title="Terence McKenna" href="https://fi.wikipedia.org/wiki/Terence_McKenna">Terence McKenna</a><span>&nbsp;</span>1996), ja siitä vuosikymmeniä tai vuosisatoja eteenpäin. Vinge ennusti kirjassaan singulariteetin saavuttamisen noin vuoteen 2023 ja Kurzweil ennustaa vuotta 2045.<sup id="cite_ref-Nimetön-rG20-1_1-2" class="reference"><a href="https://fi.wikipedia.org/wiki/Teknologinen_singulariteetti#cite_note-Nimet%C3%B6n-rG20-1-1">[1]</a></sup><span>&nbsp;</span>Yleisin tarjottu ajanjakso on noin 2030-luvulta eteenpäin.</p>
<h2><span id="Singularitarianismi" class="mw-headline">Singularitarianismi</span><span class="mw-editsection"><span class="mw-editsection-bracket">[</span><a class="mw-editsection-visualeditor" title="Muokkaa osiota Singularitarianismi" href="https://fi.wikipedia.org/w/index.php?title=Teknologinen_singulariteetti&amp;veaction=edit&amp;section=2">muokkaa</a><span class="mw-editsection-divider"><span>&nbsp;</span>|<span>&nbsp;</span></span><a title="Muokkaa osiota Singularitarianismi" href="https://fi.wikipedia.org/w/index.php?title=Teknologinen_singulariteetti&amp;action=edit&amp;section=2">muokkaa wikitekstiä</a><span class="mw-editsection-bracket">]</span></span></h2>
<p>Singularitarianismi on moraalifilosofia, jonka mukaan turvallisen teknologisen singulariteetin käynnistäminen on mahdollista ja toivottavaa. Alun perin termin ”singularitarianisti” määritteli Mark Plus vuonna 1991 tarkoittamaan ”singulariteettiin uskovaa”, mutta myöhemmin termi on määritelty uudelleen tarkoittamaan ”singulariteettiaktivistia” eli ihmistä, joka näkee singulariteetin rakennusprojektina ja toimii tavoilla, joiden arvelee edistävän turvallisen ja ihmisystävällisen<sup><span><i><a title="Wikipedia:Merkitse lähteet" href="https://fi.wikipedia.org/wiki/Wikipedia:Merkitse_l%C3%A4hteet">lähde?</a></i></span></sup><span>&nbsp;</span>supertekoälyn rakentamista.</p>
<h2><span id="Ajatuksen_uskottavuus" class="mw-headline">Ajatuksen uskottavuus</span><span class="mw-editsection"><span class="mw-editsection-bracket">[</span><a class="mw-editsection-visualeditor" title="Muokkaa osiota Ajatuksen uskottavuus" href="https://fi.wikipedia.org/w/index.php?title=Teknologinen_singulariteetti&amp;veaction=edit&amp;section=3">muokkaa</a><span class="mw-editsection-divider"><span>&nbsp;</span>|<span>&nbsp;</span></span><a title="Muokkaa osiota Ajatuksen uskottavuus" href="https://fi.wikipedia.org/w/index.php?title=Teknologinen_singulariteetti&amp;action=edit&amp;section=3">muokkaa wikitekstiä</a><span class="mw-editsection-bracket">]</span></span></h2>
<p>Monet tunnetut teknologit ja akateemikot ovat kiistäneet teknologisen singulariteetin uskottavuuden, mukaan lukien<span>&nbsp;</span><a title="Paul Allen" href="https://fi.wikipedia.org/wiki/Paul_Allen">Paul Allen</a>,<span>&nbsp;</span><a class="new" title="Jeff Hawkins (sivua ei ole)" href="https://fi.wikipedia.org/w/index.php?title=Jeff_Hawkins&amp;action=edit&amp;redlink=1">Jeff Hawkins</a>,<span>&nbsp;</span><a class="new" title="John Holland (tutkija) (sivua ei ole)" href="https://fi.wikipedia.org/w/index.php?title=John_Holland_(tutkija)&amp;action=edit&amp;redlink=1">John Holland</a>,<span>&nbsp;</span><a title="Jaron Lanier" href="https://fi.wikipedia.org/wiki/Jaron_Lanier">Jaron Lanier</a>, sekä<span>&nbsp;</span><a title="Gordon Moore" href="https://fi.wikipedia.org/wiki/Gordon_Moore">Gordon Moore</a>, jonka<span>&nbsp;</span><a title="Mooren laki" href="https://fi.wikipedia.org/wiki/Mooren_laki">lakiin</a><span>&nbsp;</span>viitataan usein käsitteen tukena.<sup id="cite_ref-4" class="reference"><a href="https://fi.wikipedia.org/wiki/Teknologinen_singulariteetti#cite_note-4">[4]</a></sup><sup id="cite_ref-5" class="reference"><a href="https://fi.wikipedia.org/wiki/Teknologinen_singulariteetti#cite_note-5">[5]</a></sup></p>
<p>Useimmat ehdotetut menetelmät yli-inhimillisten tai<span>&nbsp;</span><a title="Transhumanismi" href="https://fi.wikipedia.org/wiki/Transhumanismi">transhumanistisien</a><span>&nbsp;</span>mielien luomiseksi voidaan jakaa kahteen kategoriaan: ihmisaivojen älykkyyden tehostaminen ja tekoäly. Moniin spekuloituihin keinoihin ihmisen älykkyyden lisäämiseksi kuuluvat muun muassa<span>&nbsp;</span><a title="Biotekniikka" href="https://fi.wikipedia.org/wiki/Biotekniikka">biotekniikka</a>,<span>&nbsp;</span><a title="Geenitekniikka" href="https://fi.wikipedia.org/wiki/Geenitekniikka">geenitekniikka</a>,<span>&nbsp;</span><a title="Nootropiinit" href="https://fi.wikipedia.org/wiki/Nootropiinit">nootropiinit</a>, tekoälyavustajat, suorat<span>&nbsp;</span><a title="Aivokäyttöliittymä" href="https://fi.wikipedia.org/wiki/Aivok%C3%A4ytt%C3%B6liittym%C3%A4">aivokäyttöliittymät</a>, sekä mielen lataaminen digitaaliseen ympäristöön. Nämä useat mahdolliset tiet älykkyysräjähdykseen, joita kaikkia oletettavasti tullaan tavoittelemaan, tekevät singulariteetistä todennäköisemmän.<sup id="cite_ref-6" class="reference"><a href="https://fi.wikipedia.org/wiki/Teknologinen_singulariteetti#cite_note-6">[6]</a></sup></p>
<h2><span id="Mahdolliset_vaikutukset" class="mw-headline">Mahdolliset vaikutukset</span><span class="mw-editsection"><span class="mw-editsection-bracket">[</span><a class="mw-editsection-visualeditor" title="Muokkaa osiota Mahdolliset vaikutukset" href="https://fi.wikipedia.org/w/index.php?title=Teknologinen_singulariteetti&amp;veaction=edit&amp;section=4">muokkaa</a><span class="mw-editsection-divider"><span>&nbsp;</span>|<span>&nbsp;</span></span><a title="Muokkaa osiota Mahdolliset vaikutukset" href="https://fi.wikipedia.org/w/index.php?title=Teknologinen_singulariteetti&amp;action=edit&amp;section=4">muokkaa wikitekstiä</a><span class="mw-editsection-bracket">]</span></span></h2>
<p>Teknologian kehitys on aiheuttanut merkittäviä muutoksia talouskasvun nopeudessa. Esimerkiksi neoliittisen vallankumouksen jälkeen maatalouspohjainen talous kaksinkertaistui joka 900. vuosi, kun taas teollisen vallankumouksen jälkeen maailmantalous on kaksinkertaistunut joka 15. vuosi. Ekonomisti<span>&nbsp;</span><a class="new" title="Robin Hanson (sivua ei ole)" href="https://fi.wikipedia.org/w/index.php?title=Robin_Hanson&amp;action=edit&amp;redlink=1">Robin Hansonin</a><span>&nbsp;</span>mukaan, jos tekoäly aiheuttaa samanlaisen vallankumouksen, talouden voisi odottaa kaksinkertaistuvan jopa viikoittain.<sup id="cite_ref-7" class="reference"><a href="https://fi.wikipedia.org/wiki/Teknologinen_singulariteetti#cite_note-7">[7]</a></sup></p>
<h3><span id="Ep.C3.A4varmuus_ja_riskit"></span><span id="Epävarmuus_ja_riskit" class="mw-headline">Epävarmuus ja riskit</span><span class="mw-editsection"><span class="mw-editsection-bracket">[</span><a class="mw-editsection-visualeditor" title="Muokkaa osiota Epävarmuus ja riskit" href="https://fi.wikipedia.org/w/index.php?title=Teknologinen_singulariteetti&amp;veaction=edit&amp;section=5">muokkaa</a><span class="mw-editsection-divider"><span>&nbsp;</span>|<span>&nbsp;</span></span><a title="Muokkaa osiota Epävarmuus ja riskit" href="https://fi.wikipedia.org/w/index.php?title=Teknologinen_singulariteetti&amp;action=edit&amp;section=5">muokkaa wikitekstiä</a><span class="mw-editsection-bracket">]</span></span></h3>
<p>Tekoälyn kehitykseen liittyy merkittäviä epävarmuustekijöitä, eikä ole selvää, olisiko tekoälyn äkillinen kehitys lopulta hyödyllistä vai haitallista ihmiskunnalle. Jotkut tutkijat, kuten fyysikko Stephen Hawking, ovat todenneet, että tekoälyn kehitys voi tarjota "arvaamattomia hyötyjä ja riskejä", mutta myös aiheuttaa eksistentiaalisen uhan.<sup id="cite_ref-8" class="reference"><a href="https://fi.wikipedia.org/wiki/Teknologinen_singulariteetti#cite_note-8">[8]</a></sup><span>&nbsp;</span>Tämän vuoksi useat organisaatiot, kuten Future of Humanity Institute ja Machine Intelligence Research Institute, pyrkivät kehittämään keinoja linjata tekoälyä ihmisarvojen kanssa.</p>
<p>On olemassa useita skenaarioita, joissa tekoäly saattaisi aiheuttaa vakavia ongelmia. Tekoäly saattaisi esimerkiksi eliminoida ihmiskunnan kilpaillakseen rajallisista resursseista tai edistääkseen omaa selviytymistään.<span>&nbsp;</span><a title="Nick Bostrom" href="https://fi.wikipedia.org/wiki/Nick_Bostrom">Nick Bostrom</a><span>&nbsp;</span>on esittänyt, että jos ensimmäiselle superälykkäälle tekoälyohjelmalle ei anneta tarpeeksi selkeitä toimintaohjeita, saattaisi se esimerkiksi päättää käyttää koko aurinkokunnan materiaa ratkaistakseen matemaattisen ongelman, tuhoten samalla ihmiskunnan.<sup id="cite_ref-9" class="reference"><a href="https://fi.wikipedia.org/wiki/Teknologinen_singulariteetti#cite_note-9">[9]</a></sup></p>
<p><a title="Eliezer Yudkowsky" href="https://fi.wikipedia.org/wiki/Eliezer_Yudkowsky">Eliezer Yudkowsky</a><span>&nbsp;</span>on todennut, että vihamielisen tekoälyn luominen saattaa olla helpompaa kuin ystävällisen tekoälyn kehittäminen. Vaikka molemmat edellyttävät suuria parannuksia optimointiprosessissa, ystävällinen tekoäly vaatisi myös kyvyn säilyttää tavoiterakenteet muuttumattomina itseparantumisen aikana, jottei tekoäly muuttuisi vihamieliseksi.<sup id="cite_ref-10" class="reference"><a href="https://fi.wikipedia.org/wiki/Teknologinen_singulariteetti#cite_note-10">[10]</a></sup></p>
<h3><span id="Uusi_vaihe_sosiobiologisessa_evoluutiossa" class="mw-headline">Uusi vaihe sosiobiologisessa evoluutiossa</span><span class="mw-editsection"><span class="mw-editsection-bracket">[</span><a class="mw-editsection-visualeditor" title="Muokkaa osiota Uusi vaihe sosiobiologisessa evoluutiossa" href="https://fi.wikipedia.org/w/index.php?title=Teknologinen_singulariteetti&amp;veaction=edit&amp;section=6">muokkaa</a><span class="mw-editsection-divider"><span>&nbsp;</span>|<span>&nbsp;</span></span><a title="Muokkaa osiota Uusi vaihe sosiobiologisessa evoluutiossa" href="https://fi.wikipedia.org/w/index.php?title=Teknologinen_singulariteetti&amp;action=edit&amp;section=6">muokkaa wikitekstiä</a><span class="mw-editsection-bracket">]</span></span></h3>
<p>Vaikka teknologinen singulariteetti nähdään usein äkillisenä tapahtumana, jotkut tutkijat väittävät, että nykyistä muutoksen nopeutta voidaan pitää singulariteettia lähestyvänä. Lisäksi on esitetty, että olemme juuri nyt keskellä suurta evoluutiomuutosta, jossa<span>&nbsp;</span><a title="Teknologia" href="https://fi.wikipedia.org/wiki/Teknologia">teknologia</a>,<span>&nbsp;</span><a title="Biologia" href="https://fi.wikipedia.org/wiki/Biologia">biologia</a><span>&nbsp;</span>ja<span>&nbsp;</span><a title="Yhteiskunta" href="https://fi.wikipedia.org/wiki/Yhteiskunta">yhteiskunta</a><span>&nbsp;</span>yhdistyvät. Digitaalinen teknologia on yhdistynyt ihmisyhteiskunnan arkeen kiistattomana ja monissa tapauksissa elintärkeänä osana.</p>
<p>Vuoden 2016<span>&nbsp;</span><a class="new" title="Trends in Ecology &amp; Evolution (sivua ei ole)" href="https://fi.wikipedia.org/w/index.php?title=Trends_in_Ecology_%26_Evolution&amp;action=edit&amp;redlink=1">Trends in Ecology &amp; Evolution</a><span>&nbsp;</span>-lehden artikkelissa todetaan, että ihmiset omaksuvat jo biologian ja teknologian fuusioita. Vietämme suurimman osan valveillaoloajastamme kommunikoiden digitaalisilla kanavilla. Luotamme tekoälyyn autojen<span>&nbsp;</span><a class="mw-redirect" title="Luistonestojärjestelmä" href="https://fi.wikipedia.org/wiki/Luistonestoj%C3%A4rjestelm%C3%A4">luistonestojärjestelmien</a><span>&nbsp;</span>ja<span>&nbsp;</span><a title="Autopilotti" href="https://fi.wikipedia.org/wiki/Autopilotti">lentokoneiden autopilottien</a><span>&nbsp;</span>kautta. Joka kolmas avioliitto<span>&nbsp;</span><a title="Yhdysvallat" href="https://fi.wikipedia.org/wiki/Yhdysvallat">Yhdysvalloissa</a><span>&nbsp;</span>alkaa verkossa, mikä osoittaa digitaalisten algoritmien olevan osa myös ihmisten pariutumista ja lisääntymistä.</p>
<p>Artikkelissa jatketaan, että<span>&nbsp;</span><a title="Evoluutio" href="https://fi.wikipedia.org/wiki/Evoluutio">evoluution</a><span>&nbsp;</span>näkökulmasta useat aiemmat suuret evoluutiomuutokset ovat aiheutuneet informaation varastoinnin ja replikoinnin innovaatioiden kautta (<a title="RNA" href="https://fi.wikipedia.org/wiki/RNA">RNA</a>,<span>&nbsp;</span><a title="DNA" href="https://fi.wikipedia.org/wiki/DNA">DNA</a>,<span>&nbsp;</span><a title="Monisoluinen eliö" href="https://fi.wikipedia.org/wiki/Monisoluinen_eli%C3%B6">monisoluisten organismien kehittyminen</a>, sekä<span>&nbsp;</span><a title="Kulttuuri" href="https://fi.wikipedia.org/wiki/Kulttuuri">kulttuuri</a><span>&nbsp;</span>ja<span>&nbsp;</span><a title="Kieli" href="https://fi.wikipedia.org/wiki/Kieli">kieli</a>). Nykyisessä evoluution vaiheessa hiilipohjainen<span>&nbsp;</span><a title="Biosfääri" href="https://fi.wikipedia.org/wiki/Biosf%C3%A4%C3%A4ri">biosfääri</a><span>&nbsp;</span>on synnyttänyt kognitiivisen järjestelmän (ihmiset), joka kykenee luomaan teknologiaa, joka johtaa vastaavaan evoluutiomuutokseen.</p>
<p>Ihmisten luoma digitaalinen informaatio on saavuttanut samankaltaisen suuruusluokan kuin biologinen informaatio biosfäärissä. 1980-luvulta lähtien digitaalisesti tallennetun tiedon määrä on kaksinkertaistunut noin joka 2,5 vuosi, saavuttaen noin 5<span>&nbsp;</span><a class="mw-redirect" title="Zettatavu" href="https://fi.wikipedia.org/wiki/Zettatavu">zettatavua</a><span>&nbsp;</span>vuonna 2014 (5×10<sup>21</sup><span>&nbsp;</span>tavua).<sup id="cite_ref-11" class="reference"><a href="https://fi.wikipedia.org/wiki/Teknologinen_singulariteetti#cite_note-11">[11]</a></sup></p>
<p>Biologisesti ajateltuna, maapallolla on 7,2 miljardia ihmistä, joilla jokaisella on 6,2 miljardin<span>&nbsp;</span><a title="Nukleotidi" href="https://fi.wikipedia.org/wiki/Nukleotidi">nukleotidin</a><span>&nbsp;</span>kokoinen<span>&nbsp;</span><a title="Genomi" href="https://fi.wikipedia.org/wiki/Genomi">genomi</a>. Koska yksi tavu voi koodata neljä nukleotidiparia, jokaisen maapallon ihmisen genomi voitaisiin koodata noin 1×10<sup>19</sup><span>&nbsp;</span>tavulla. Digitaalinen maailma tallensi viisisataa kertaa enemmän tietoa vuonna 2014. Jos digitaalisen tallennuksen kasvu jatkuu nykyisellä 30–38% vuotuisella kasvulla, se kilpailee kaiken DNA:ssa olevan informaation kanssa kaikissa maapallon soluissa noin 110 vuoden kuluessa. Tämä tarkoittaisi biosfääriin tallennetun tiedon määrän kaksinkertaistumista vain 150 vuoden aikana.<sup id="cite_ref-12" class="reference"><a href="https://fi.wikipedia.org/wiki/Teknologinen_singulariteetti#cite_note-12">[12]</a></sup><sup id="cite_ref-13" class="reference"><a href="https://fi.wikipedia.org/wiki/Teknologinen_singulariteetti#cite_note-13">[13]</a></sup></p>
</body>
</html>
